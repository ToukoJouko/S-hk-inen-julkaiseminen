<!DOCTYPE html>
<html lang="fi">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Sähköinen julkaiseminen | Verkkokirjoittaminen</title>
</head>
<body>
    <h1>Verkkokirjoittaminen</h1>

    <p>Parhaimmat keinot saada ihmiset käyttämään sivustoa on tarjota lukijoille <em>1) selkeää, jämäkkää sisältöä</em>, joka on <em>2) mahdollisimman helposti ja intuitiivisesti hahmotettavissa.</em></p>
    <p>Ihmiset käyttävät verkkoa kiinnostavien ja hyödyllisten sisältöjen takia, eivät sivustojen kauniin ulkoasun vuoksi. Kun käyttäjä syöttää hakukoneeseen hakusanoja, hän listaa asioita, joista hän haluaa tietoa. Toisin sanoen, käyttäjällä on lähes aina jokin tehtävä suoritettavana. Tämä tehtävä on päämäärä, jota kohti käyttäjä pyrkii. Näin ajateltuna on helppo ymmärtää miksi käytämme verkkoa, ja mitkä asiat sivulla ovat erityisen tärkeitä.</p>
    <p>Verkkosivujen käyttäjät ovat lähes poikkeuksetta kiireisiä ja kärsimättömiä. He eivät halua hukata aikaa ylipitkän tai hahmottoman tekstin lukemiseen. He haluavat saada tarvitsemansa tiedon nopeasti ja vaivattomasti. Siksi tekstin tulee mennä heti asiaan.</p>
    
    
    <h2>Tekstin ryhmittely</h2>
    
    <p>Tekstiä kirjoitettaessa kannattaa suosia hyvän verkkokirjoittamisen vakiintuneita käytäntöjä. Tekstin ryhmittelyä koskevat vakiintuneet käytännöt toimivat meille visuaalisina vihjeinä, jotka helpottavat tekstin lukemista.</p>
    <p>Vakiintuneet kirjoitus- ja ryhmittelykäytännöt auttavat meitä silmäilemään tekstiä, ja hahmottamaan sivun mielenkiintoiset osat nopeasti. Huolellisesti ryhmitelty teksti toimii samalla tavoin kuin muidenkin hyvien verkkosivujen teksti. Se on helposti ja nopeasti lähestyttävää.</p>
    <p><strong>Verkkokirjoittamisen vakiintuneet käytännöt:</strong></p>
    
              <ul>
                  <li>ytimekkäät ja kuvaavat otsikot</li>
                  <li>sivun sisältöä kuvaavat titlet</li>
                  <li>keskeisimmän sisällön sijoittaminen sivun kahdelle ensimmäiselle riville</li>
                  <li>tekstikappaleiden pitäminen lyhyinä</li>
                  <li>listojen käyttö</li>
                  <li>avainsanojen korostaminen</li>
              </ul>
    
    
    
    <h3>Otsikointi</h3>
    
    <p>Hyvä otsikointi tekee tekstistä helpon lukea ja ymmärtää. Se on kaikista tehokkain yksittäinen keino tukea sivun silmäilyyn perustuvaa lukemistapaa.</p>
    <p>Otsikoilla on kaksi tärkeää tehtävää. Ensinnäkin, ne jakavat tekstin helposti hallittaviksi kokonaisuuksiksi. Toiseksi, otsikot toimivat tienviittoina, jotka ohjaavat lukijan vaivattomasti juuri siihen sisältöön, jota hän on etsimässä.</p>
    
    
    <h3>Title</h3>
    
    <p>Titleksi kirjoitettu teksti näkyy hakukoneiden tuloslistauksessa linkkitekstinä. Titlen laatu onkin merkittävin yksittäinen tekijä, jolla voit vaikuttaa siihen päättääkö käyttäjä tulla sivullesi vai ei.</p>
    <p>Ihmiset silmäilevät hakutuloksia todella nopeasti, joten titleksi kirjoitettavan tekstin tulee olla mahdollisimman selkeä ja yksiselitteinen. Tutkimusten mukaan titleistä luetaan lähes poikkeuksetta vain ensimmäiset sanat. Pohdi siis titlen muotoilu huolellisesti ja sijoita sivun sisältöä kuvaavat sanat aina titlen alkuun.</p>
    
    
    <h3>Keskeinen sisältö</h3>
    
    <p>Aloita sivun teksti johtopäätöksellä, eli sivun keskeisimmällä asialla. Tämän jälkeen käsitellään yksityiskohdat ja mahdolliset tukifaktat. Näin sivun tärkein asia on mahdollisimman nopeasti löydettävissä.</p>
    <p>Yleensä ihmiset eivät viivy samalla sivulla pitkään, vaan he kokevat linkkien klikkailun tuottavammaksi toimintatavaksi. Jos sivun keskeisin sisältö ei ole nopeasti löydettävissä, käyttäjät poistuvat sivulta.</p>
    
    
    <h3>Tekstin jakaminen kappaleisiin</h3>
    
    <p>Lyhyet, toisistaan erotetut kappaleet ovat paljon helpommin lähestyttäviä kuin pitkä ja yhtenäinen tekstimassa. Tekstin pilkkominen pienehköiksi kokonaisuuksiksi helpottaa tekstin hahmottamista ja nopeuttaa silmäilyä.</p>
    <p>Yhdessä kappaleessa kannattaa käsitellä vain yhtä asiaa. Kappaleen tulee aina alkaa sen keskeisimmällä asialla. Näin lukijalla on mahdollisuus päättää, haluaako hän lukea kappaletta loppuun.</p>
    <p>Kappaleiden sopiva pituus on tapauskohtaista, eikä ehdotonta sääntöä maksimipituudelle ole. Viittä lausetta pidempien kappaleiden kohdalla kannattaa kuitenkin jo pohtia, voidaanko kappale jakaa pienemmiksi kokonaisuuksiksi.</p>
    
    
   <h3>Listat</h3>

   <p>Listat ovat tehokas keino korostaa tekstistä avainasioita. Listat erottuvat visuaalisesti leipätekstistä, ja kiinnittävät siksi tehokkaasti huomiota.</p>
   <p><strong>Viisi vinkkiä listojen käyttöön:</strong></p>
    
              <ul>
                  <li>käytä listaa, jos sinulla on neljä tai useampi asia listattavana</li>
                  <li>kirjoita ennen listaa lyhyt seliteteksti listattavasta asiasta, ellei listan sisältö ole täysin ilmiselvä</li>
                  <li>jätä listan rivien alusta turhat ja merkityksettömät sanat pois</li>
                  <li>pyri saman listan riveissä samanlaiseen kysymyksenasetteluun tai muotoon</li>
                  <li>älä käytä liikaa listoja yhdellä sivulla</li>
              </ul>
    
    
    
    <h3>Avainsanat</h3>
    
    <p>Huolellisesti valitulla avainsanojen korostamisella voidaan kiinnittää lukijan huomio haluttuihin osiin sivua. Varo kuitenkin liallista korostamista. Liika korostaminen tekee sivusta vain sekavan näköisen, jolloin mikään ei korostu. Muista että otsikot, listat ja linkit ovat usein avainsanojen korostamista tehokkaampia keinoja ohjata lukijan huomiota.</p>
    <p>Lihavointia käytetään yleensä ihmisten nimen korostamiseen, kun nimi mainitaan tekstissä ensimmäistä kertaa. Käytäntö on toimiva, koska se on meille tuttu sanoma- ja aikakauslehdistä. Kursivointia taas voidaan käyttää ingresseihin, teosten nimiin ja lainauksiin.</p>
    <p>Lihavointia ja kursivointia kannattaa käyttää vasta silloin kun sitä todella tarvitsee. Alleviivausta ei verkossa tule käyttää korostuskeinona koskaan. Alleviivattu teksti näyttää aina linkiltä.</p>
    
    
    <h2>Keskeisten alueiden korostus verkkotekstissä</h2>
    
    <p>Hyvä verkkoteksti tukee mahdollisimman hyvin sitä tapaa, jolla ihmiset todellisuudessa käyttävät webiä.</p>
    <p>Tutkimusten mukaan valtaosa käyttäjistä ei itse asiassa lue sivujen tekstiä juuri lainkaan. Sivuja pikemminkin silmäillään etsien sieltä itseä kiinnostavia asioita. Verkkosivuja silmäillään, koska aikaa ei haluta hukata yhtään enempää kuin on välttämätöntä. Informaation määrä on verkossa niin suuri, että käyttäjien on pakko priorisoida mitä he päättävät lukea.</p>
    <p>Silmäily tapahtuu harppomalla nopeasti sivun keskeisimpiä alueita, ja niihin sijoitettuja visuaalisia vihjeitä. Nämä vihjeet kertovat missä haettu informaatio sijaitsee. Sivun muut alueet jätetään usein täysin huomiotta.</p>
    <p>Ensin silmäillään sivun pääosat, kuten sivun ylälaita, vasen laita ja otsikot. Ellei haluttua tietoa löydy näistä sivun tärkeimmistä paikoista, silmäillään sivun muita osia.</p>
    <p>Jos visuaaliset vihjeet ja kiintopisteet ovat helposti löydettävissä, käyttäjät kyllä seuraavat niitä. Jos taas oikealta tuntuvia visuaalisia vihjeitä ei löydy, sivulta poistutaan muutaman ensimmäisen sekunnin aikana.</p>
    <p>Kuinka usein olet itse poistunut huonosti kirjoitetulta sivulta, vaikka aavistit että tarvitsemasi tieto todennäköisesti löytyisi sivulta?</p>
    
    
    <h2>Käyttäjän tarpeet</h2>
    
    <p>Keskittyminen käyttäjän tarpeisiin on aina hyvän verkkokirjoittamisen lähtökohta. Sivun tekijän pitää tietää, mitä asioita käyttäjät tarvitsevat miltäkin sivuston sivulta. Sivu, jolta käyttäjä löytää helposti vastauksia häntä askarruttaviin kysymyksiin, tuntuu myös uskottavalta ja luotettavalta.</p>
    
    
    
    <h3>Kielen yksinkertaistaminen</h3>
    
    <p>Kunnioita lukijan aikaa ja lukutaitoa pitämällä teksti <em>yksinkertaisena ja tiiviinä</em>. Useimmat käyttäjät arvostavat arkista ja asiallista kieltä. Turha verbaaliakrobatia pakottaa ihmiset työskentelemään (ajattelemaan) liikaa ja vieraannuttaa siten heidät tekstin sisällöstä.</p>
    <p><strong>Kolme keinoa yksinkertaiseen kieleen:</strong></p>
              <ul>
                  <li>vältä ammatti- tai erikoiskieltä eli jargonia</li>
                  <li>vältä kirjainlyhenteitä</li>
                  <li>vältä sarkasmia, sanaleikkejä, kliseitä ja nokkeluuksia, ne lisäävät lukijan aivokuormaa ja ovat hyvin kulttuurisidonnaisia</li>
              </ul>
    
    
    <h3>Verkkotekstin tyyli</h3>
    
    <p>Ihmiset suosivat faktoihin perustuvaa, neutraalia ja tyyliltään asiallista tekstiä. Vältä siis markkinointihypeltä kuulostavaa ja liioittelevaa tyyliä. Ihmiset hylkivät kaikkea mikä kuulostaa tai vaikuttaa mainokselta. Todellisia saavutuksia tai referenssejä listattaessa ei tietenkään ole mitään tarvetta vähätellä.</p>
    <p>Hyvä teksti tarjoaa faktat ja antaa käyttäjälle vapauden tehdä niistä omat johtopäätöksensä. Hyvä sisältö myy itse itsensä.</p>   
</body>
</html>