<!DOCTYPE html>
<html lang="en">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <title>Sähköinen julkaiseminen | Julkaisujärjestelmät</title>
  </head>
  <body>
    <h1>Julkaisujärjestelmät</h1>

    <p>
      Perinteinen tapa tehdä sivustoja on kirjoittaa HTML- ja CSS-tiedostoja
      käsin jollain koodieditorilla. Käsin tekeminen on edelleen hyvä
      vaihtoehto, varsinkin pienempien sivustojen kohdalla. Kokeneelle tekijälle
      pienehkö sivusto, jossa ei ole mutkikasta toiminnallisuutta, voi olla
      kätevämpää toteuttaa käsin tekemällä kuin julkaisujärjestelmää käyttäen.
    </p>

    <p>
      Käsin kirjoittamisen etuna on täydellinen vapaus ja kontrolli
      lopputuloksen suhteen. Sivustosta voidaan tehdä kaikin puolin juuri
      sellainen kuin halutaan. Monet koodieditorit ovat ilmaisia, joten
      tekeminen on käytännössä ilmaista. Miksi nykyään sivustot kuitenkin
      tehdään niin usein jollain julkaisujärjestelmällä? Syitä on useita, ja ne
      koskevat niin laajoja kuin suppeitakin sivustoja
    </p>

    <h3>Helppous</h3>
    <p>
      Julkaisujärjestelmistä valtaosa on tehty niin helppokäyttöisiksi, että
      lähes kuka tahansa pystyy luomaan niiden avulla kunnollisen sivuston.
      Helpoimpien järjestelmien kohdalla tekijän ei välttämättä tarvitse osata
      lainkaan HTML-merkkausta tai CSS-koodausta. Myös toimivan ulkoasun ja
      asettelun toteuttaminen on parhaimmillaan hyvin helppoa. Järjestelmät
      sisältävät valmiita ulkoasupohjia, joista valitaan omaan tarkoitukseen
      sopivin. Minimissään käyttäjän tehtäväksi jää siis tarvittavien sivujen,
      tekstien ja kuvien lisääminen.
    </p>

    <h3>Edullisuus</h3>
    <p>
      Pilvipalveluna toimivat järjestelmät ovat hyvin edullisia. Jo 10-20 euron
      kuukausihinnalla saadaan pienelle organisaatiolle tai kevyeen
      yrityskäyttöön soveltuvia ominaisuuksia, kuten mainosten poisto
      sivustolta, yksilöllinen osoite, sivuston varmuuskopiointi,
      sähköpostiosoitteita, chatominaisuus ja tuki videoille.
    </p>

    <h2>1. Julkaisujärjestelmien toimintaperiaate</h2>
    <h3>Sivupohjat</h3>
    <p>
      Sivupohja tai ulkoasuteema on runko, joka määrittää millaisiin osiin sivu
      on jaettu ja millainen asettelu sivulla on. Jokainen sivu sisältää useita
      itsenäisiä lohkoja, joiden sisällä sitten esitetään jotain sisältöä.
      Joissain järjestelmissä näitä sivun osia sanotaan lohkoiksi (WordPress
      blocks), joissain taas portleteiksi (Liferay portlets).
    </p>
    <p>
      Sivupohja ja sen lohkot määrittävät missä vaikkapa navigointijärjestelmä
      sijaitsee ja mikä on sen koko, kuinka leveä sivusto on ja miten se reagoi
      selainikkunan koon muutoksiin, mikä tila sivusta on varattu
      sisältöosiolle, mikä alatunnisteelle, jne. Sivuille voidaan tarvittaessa
      myös lisätä uusia lohkoja/portletteja sisällön esittämistä varten.
    </p>
    <p>
      Kun julkaisujärjestelmällä tehdään tai ylläpidetään sivustoa, ei koskaan
      muokata koko sivua, vaan jotain yksittäistä sivupohjan osaa eli lohkoa ja
      siinä esitettävää sisältöä. Muokataan siis esimerkiksi
      navigointijärjestelmän linkkejä, sivuston tunnuskuvaa, alatunnisteen
      tekstejä, tietyn sivun sisältöosiota, tiettyä kuvaa, jne.
    </p>

    <h3>Graafinen käyttöliittymä</h3>
    <p>
      Kaikkia julkaisujärjestelmiä käytetään graafisen käyttöliittymän avulla.
      Sivuja katsellaan järjestelmässä sellaisena kuin miltä ne käyttäjällekin
      näyttävät. Kun jotain sivun kohtaa halutaan muokata, se klikataan
      aktiiviseksi, jolloin järjestelmä näyttää muokkaukseen sopivat työkalut.
      Tekstejä kirjoitetaan tekstinkäsittelyohjelmaa muistuttavalla editorilla,
      kuvien tuomiseen ja muokkaukseen on omat graafiset työkalunsa, uusien
      sivujen luomiseen omansa, jne. Normaalissa päivitys- ja ylläpitotyössä
      käyttäjän ei tarvitse työstää HTML- ja CSS-koodia lainkaan.
    </p>

    <h3>Tietokantapohjaisuus</h3>
    <p>
      Kaikki julkaisujärjestelmät toimivat tietokannan avulla. Tämä tarkoittaa
      sitä, että kaikki eri komponentit, kuten eri osioihin lisättävät tekstit,
      kuvat ja ladattavat tiedostot, tallentuvat järjestelmän tietokantaan.
      Tietokantaan ei siis tallenneta kokonaisia verkkosivuja vaan sivun eri
      osia.
    </p>
    <p>
      Vaikka kaikille sivustolle lisättäville tiedostoille annetaan
      tallennettaessa tiedostonimi, on jokaisella sivuston elementillä
      tietokannassa sen lisäksi oma yksilöivä tunnus eli ID.
      Tietokantapohjaisuus mahdollistaa muun muassa sen, että kaikesta sivuston
      sisällöstä voidaan pitää versiohistoriaa. Aina kun jotain sisältöä
      muokataan, uusi versio tallentuu edellisten lisäksi. Tietokantaan
      perustuva toiminta ei aiheuta opiskelun tarvetta – päinvastoin, se tekee
      työskentelystä helpompaa ja joustavampaa.
    </p>

    <h2>2. Pilvipalveluna toimivat järjestelmät</h2>
    <p>
      Julkaisujärjestelmiä on paljon ja ne ovat ominaisuuksiltaan erilaisia.
      Kaikkein helppokäyttöisimpiä ovat sellaiset järjestelmät, jotka toimivat
      kokonaan pilvipalveluina. Ulkoasun muokkaus perustuu valmiisiin
      sivupohjiin, joista valitaan sopivin ja mieluisin. Sen jälkeen lisätään
      halutut sivut ja annetaan niille osoitteet sekä titlet, lisätään sivujen
      sisällöt ja kuvat. Kaikki HTML-merkkaus ja CSSkoodi tulee järjestelmästä
      automaattisesti.
    </p>
    <p>
      Täytyy kuitenkin muistaa, että mitä helppokäyttöisemmäksi
      julkaisujärjestelmä tehdään, sen enemmän sen käyttöön tulee erilaisia
      rajoitteita. Pilvipalveluina toimiville järjestelmille on yleistä, että
      aivan kaikkia asioita ei voida muokata rajattomasti. Lisäksi vaativampaa
      toiminnallisuutta ei aina saada toteutettua. Itselle sopivan järjestelmän
      valintaa helpottaa se, että miltei kaikkia pilvipalveluna toimivia
      järjestelmiä voi kokeilla ja käyttää myös ilmaiseksi.
    </p>
    <p>Seuraavassa muutama suosittu pilvipohjainen julkaisujärjestelmä:</p>
    <p>
      Amerikkalainen
      <strong
        ><a href="https://wordpress.com/" target="_blank"
          >WordPress.com</a
        ></strong
      >
      julkaistiin vuonna 2005 ja se on yhä yleisin blogien ja pienten
      verkkosivustojen toteutukseen käytettävä järjestelmä.
    </p>
    <p>
      Myös Israelilainen
      <strong><a href="https://www.wix.com/" target="_blank">Wix</a></strong> on
      ollut markkinoilla jo pitkään. Yhtiö on perustettu 2006, ja sen itsensä
      mukaan palvelulla on tällä hetkellä 180 miljoonaa käyttää ympäri maailman.
      Wixissä ulkoasuteemat ovat tässä listatuista palveluista kaikkein
      laajimmin ja tarkimmin muokattavissa.
    </p>
    <p>
      Tsekkiläinen
      <strong
        ><a href="https://www.webnode.fi/" target="_blank">Webnode</a></strong
      >
      julkaistiin vuonna 2008 ja yhtiön itsensä mukaan sillä on noin 40
      miljoonaa asiakasta. Järjestelmä on moderni ja helppokäyttöinen. Erityisen
      mukava plussa on, että palvelu on lokalisoitu erittäin monelle eri
      kielelle, myös suomeksi.
    </p>

    <h2>3. Asennettavat järjestelmät</h2>
    <p>
      Toisen ryhmän muodostavat on omalle verkkopalvelimelle tai webhotelliin
      asennettavat järjestelmät. Suomessa suosituimpia tällaisista
      järjestelmistä ovat WordPress.org, Liferay ja Drupal. Asennettavilla
      järjestelmillä voidaan toki toteuttaa pieniäkin sivustoja mutta todellisia
      hyötyjä niistä saadaan vasta vaativammissa toteutuksissa.
    </p>
    <p>
      Asennettavat järjestelmät räätälöidään aina alusta asti kulloisenkin
      sivuston tarpeisiin. Vähänkään suuremmat yritykset ja organisaatiot eivät
      halua, että heidän sivustonsa näyttää valmiiseen sivupohjaan tehdyltä tai
      että toimintojen suhteen on järjestelmästä johtuvia rajoituksia.
      Tällaisissa projekteissa ulkoasun ja toiminnallisuuden määrittely on
      tarkkaa puuhaa ja edellyttää mahdollisimman suurta vapautta järjestelmän
      osalta.
    </p>
    <p>
      Suurien sivustojen suunnittelu- ja toteutustyö tehdään aina yhteistyössä
      ammattimaisen yrityksen tai yritysten kanssa. Tällaisissa projekteissa on
      yleensä mukana erilaisia ohjelmointiyrityksiä, suunnitteluyrityksiä,
      viestintätoimistoja ja sisältötuotantoa tekeviä yrityksiä.
    </p>

    <h3>Asennettavien julkaisujärjestelmien edut</h3>
    <p>
      Asennettavat järjestelmät ovat hyvin vapaasti muokattavissa.
      Monipuolisimmissa asennettavissa järjestelmissä käytännössä kaikki
      ulkoasua ja toiminnallisuutta koskevat asiat ovat määriteltävissä juuri
      niin kuin halutaan. Sivupohjat luodaan itse kulloisenkin projektin
      tarpeiden mukaan, joten valmiista ulkoasupohjista johtuvia rajoituksia ei
      ole.
    </p>
    <p>
      Koko järjestelmä asennetaan omalle verkkopalvelimelle tai haluttuun
      webhotelliin. Näin palvelinjärjestelmään liittyvät tekniset kysymykset,
      kuten tallennustila, verkkokaista, analytiikka ja tarvittavat lisäosat,
      ovat vapaasti itse päätettävissä.
    </p>
    <p>
      Laajoilla sivustoilla päivittäjiä, ylläpitäjiä ja kehittäjiä on aina
      paljon. Tällaisissa tilanteissa erilaisten käyttäjäroolien ja
      käyttöoikeuksien hallinta on välttämätöntä, ja miltei kaikki asennettavat
      järjestelmät mahdollistavatkin tarkan käyttöoikeuksien hallinnan.
    </p>
    <p>
      Suuret sivustot ovat usein myös kansainvälisen viestinnän välineitä. Lähes
      kaikissa asennettavissa järjestelmissä on työkalut ja tuki sisältöjen
      kieliversiointiin.
    </p>
    <p>
      Kaikki vaativampi toiminnallisuus, kuten oman alueen pankeille ja
      maksuvälineille lokalisoitu verkkokauppa ja erilaiset kirjautumista
      vaativat toiminnot, kuten interaktiiviset asiointipalvelut ja intranetit,
      ovat joustavammin toteutettavissa asennettavissa järjestelmissä.
    </p>
    <p>
      Yhteenvetona voi sanoa, että mitä monipuolisemmasta ja suuremmasta
      sivustosta on kyse, sitä vähemmän työkalussa saa olla rajoitteita. Asiat
      pitää pystyä toteuttamaan juuri niin kuin tilaaja ja tekijät haluavat.
    </p>
    <p>
      Sivuston päivittäjien ja ylläpitäjien näkökulmasta asennettavat
      järjestelmät ovat aivan yhtä helppoja kuin pilvipalveluna käytettävät
      järjestelmät. Käyttöliittymät ja toiminnot ovat saman tyyppisiä kaikissa.
    </p>
    <p>
      Suosittuja asennettavia julkaisujärjestelmiä ovet esimerkiksi
      <strong
        ><a href="https://wordpress.org/" target="_blank"
          >WordPress.org</a
        ></strong
      >,
      <strong
        ><a href="https://www.liferay.com/" target="_blank">Liferay</a></strong
      >
      sekä
      <strong
        ><a href="https://www.drupal.org/" target="_blank">Drupal</a></strong
      >
      .
    </p>
  </body>
</html>
